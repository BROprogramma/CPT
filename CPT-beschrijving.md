Geotechnisch sondeeronderzoek

Het *Geotechnisch sondeeronderzoek* is een van de registratieobjecten in het
domein van *bodem- en grondonderzoek*. In dat domein gaat het om onderzoek dat
er op gericht is gegevens te produceren over de opbouw en de eigenschappen van
bodem en ondergrond zonder dat daarvoor direct een bepaald wettelijk of
beleidsmatig kader bestaat. Vaak wordt het onderzoek uitgevoerd omdat men de
opbouw en de eigenschappen van de ondergrond moet kennen voor het realiseren van
projecten in de grond-, weg- en waterbouw, of voor het onderhoud van bestaande
infrastructuur.

Het onderzoek kan direct in het veld worden uitgevoerd, maar vaker is het een
combinatie van veld- en laboratoriumonderzoek.

Naast *geotechnisch sondeeronderzoek* omvat het domein nog vier
registratieobjecten:

-   geo-elektrisch onderzoek

-   seismisch onderzoek

-   booronderzoek

-   profielonderzoek

De vijf registratieobjecten staan op zichzelf en hebben eigen locaties.

Voor de wet valt het geotechnisch sondeeronderzoek overigens onder het begrip
verkenning. Een verkenning is in de wet gedefinieerd als een waarneming van de
opbouw van de ondergrond op een punt, langs een lijn of in een vlak.

Sonderen

Geotechnisch sondeeronderzoek is de formele naam die in de BRO gebruikt wordt en
het begrip verwijst naar een onderzoekstechniek die gewoonlijk sonderen wordt
genoemd. Bij sonderen wordt de informatie direct in het veld verzameld.
Sondeeronderzoek is binnen het domein van de geotechniek ontwikkeld. Bij dit
type onderzoek wordt een sondeerconus gelijkmatig de grond ingedrukt en terwijl
de conus naar beneden gaat, worden quasi-continu waarnemingen gedaan van fysieke
grootheden.

De techniek is oorspronkelijk ontwikkeld om inzicht te krijgen in het dragend
vermogen van de ondergrond om op basis daarvan funderingen te ontwerpen. De
grootheid die daartoe gemeten werd en wordt, is de weerstand die de conus op de
weg naar beneden ondervindt. In de afgelopen decennia heeft de sondeertechniek
zich sterk ontwikkeld en inmiddels is het mogelijk een breed scala aan
grootheden te meten. De techniek wordt in Nederland overigens nog steeds in
hoofdzaak gebruikt voor het ontwerp van funderingen, maar de resultaten kunnen
ook veel breder worden gebruikt omdat zij in meer algemene zin inzicht geven in
de eigenschappen en de opbouw van de ondergrond.

Registratieobject Geotechnisch sondeeronderzoek

Een registratieobject is de belangrijkste eenheid van informatie in de
basisregistratie ondergrond. Een registratieobject bestaat uit delen
(entiteiten), en de delen hebben eigenschappen (attributen). Om het geotechnisch
sondeeronderzoek als informatieobject goed te kunnen definiëren, wordt vanuit
een bepaalde benadering gedacht. Deze benadering wordt hieronder toegelicht.

Het feitelijke sondeeronderzoek levert een resultaat en dat bevat informatie
over het deel van de ondergrond dat op een bepaalde locatie in het veld middels
een sonde is onderzocht. Die informatie bestaat uit waarden die zijn bepaald van
eigenschappen van het onderzochte deel van de ondergrond.

In deze paar zinnen zijn de belangrijkste entiteiten van geotechnische
sondeeronderzoek in de basisregistratie ondergrond eigenlijk benoemd: er is
sondeonderzoek uitgevoerd op een specifieke locatie aan een specifiek deel van
de ondergrond en dat onderzoek heeft resultaten opgeleverd. De resultaten geven
de waarden van eigenschappen van het onderzochte deel van de ondergrond.

In het denken over wat het object geotechnisch sondeeronderzoek is en hoe de
informatie van dat object voor de basisregistratie ondergrond moet worden
gemodelleerd staat het begrip onderzoek centraal. Het begrip onderzoek koppelt
een resultaat aan een object van onderzoek en in het geval van de
basisregistratie ondergrond is dat een deel van de ondergrond.

Onder onderzoek moet men in essentie aan een activiteit, een proces of een
aaneenschakeling van activiteiten of processen denken. Waarom onderzoek een
centrale plaats in het denken inneemt, behoeft wel enige toelichting omdat men
in eerste instantie zou denken dat de informatie waar het allemaal om draait,
het resultaat van het onderzoek is. Inderdaad gaat het uiteindelijk om het
resultaat van onderzoek, dat is immers de informatie die men wil gebruiken. Maar
de reden dat het onderzoek in de modellering centraal wordt gesteld, is dat wat
een geotechnische sondering uniek maakt niet het resultaat of het object van
onderzoek is, maar dat er onderzoek is gedaan.

Het onderzoek is de entiteit die het moeilijkst in gegevens kan worden
vastgelegd. Onderzoek is veelal een aaneenschakeling van activiteiten en de
uitvoering van ieder van die activiteiten kan beïnvloed worden door een groot
aantal factoren. Het resultaat van het onderzoek kan daarmee niet los worden
gezien van het proces waaruit het voortkomt. We moeten ons daarbij voor ogen
houden dat het doel van de basisregistratie hergebruik van informatie is. Om het
gebruik van het resultaat van het onderzoek nu en in de toekomst mogelijk te
maken, moeten juist de gegevens die het proces beschrijven geregistreerd worden.
Anders gezegd, het leidend principe in de modellering is eigenlijk dat
informatie per definitie het resultaat is van een proces (of liever een
aaneenschakeling van processen) en dat de gebruiker dat proces moet kennen om
inzicht te krijgen in de waarde die de informatie heeft in relatie tot het doel
waarvoor hij de informatie wil gebruiken.

Om het geotechnische sondeeronderzoek als eenheid te definiëren wordt vanuit het
proces gedacht. De kernvragen daarbij zijn: waarmee begon het proces dat tot een
geotechnische sondering heeft geleid en waarmee eindigde het?

Voor de basisregistratie ondergrond begint de geschiedenis bij het uitvoeren van
een opdracht tot onderzoek en eindigt de geschiedenis op het moment dat alle
gegevens uit het onderzoek correct in de basisregistratie ondergrond zelf zijn
vastgelegd. Van de opdracht tot het uitvoeren van sondeeronderzoek worden geen
gegevens expliciet vastgelegd. Wel wordt er bij de registratie in de BRO
impliciet informatie over de opdracht vastgelegd omdat gespecificeerd wordt
binnen welk kader de gegevens aan de registratie worden aangeleverd.

### Geotechnisch sondeeronderzoek

Geotechnisch sondeeronderzoek is het geheel van gegevens dat betrekking heeft op
een specifiek sondeeronderzoek dat op een specifieke locatie in Nederland is
uitgevoerd en dat door of onder de verantwoordelijkheid van een bepaalde
bronhouder is aangeleverd aan de registerbeheerder van de BRO en vervolgens
onder zijn verantwoordelijkheid in de registratie ondergrond is opgenomen. De
activiteiten van het sondeeronderzoek omvatten in ieder geval het op locatie
doen van metingen met een sondeerapparaat en de uiteindelijke rapportage van de
resultaten aan de opdrachtgever. Gegevens over de plaats waar het onderzoek is
uitgevoerd worden over verschillende entiteiten verdeeld.

### Registratiegeschiedenis

De registratiegeschiedenis van een geotechnisch sondeeronderzoek geeft de
essentie van de geschiedenis van het object in de registratie ondergrond, de
zgn. formele geschiedenis. De registratiegeschiedenis vertelt bijvoorbeeld
wanneer een object is geregistreerd en of er na registratie correcties zijn
doorgevoerd.

### 4Sondeeronderzoek

Het sondeonderzoek vormt de kern van het geotechnisch sondeeronderzoek. Het is
de typering van het geheel van activiteiten dat binnen het sondeeronderzoek is
uitgevoerd om met het sondeerapparaat de waarde van bepaalde parameters te meten
en die metingen voor de opdrachtgever tot een resultaat te bewerken. De
nauwkeurigheid van de gemeten parameters wordt impliciet verantwoord doordat het
geotechnisch sondeeronderzoek in zijn geheel aan een bepaalde norm voldoet.

Het sondeonderzoek koppelt de resultaten die eruit voortkomen aan het door de
sonde bemeten deel van de ondergrond (traject). Het sondeonderzoek bestaat
altijd uit het uitvoeren van een conuspenetratietest. De conuspenetratietest kan
één of meer keren onderbroken worden om een dissipatietest uit te voeren. Dat is
een ander type test, met een eigen resultaat. De meetresultaten worden altijd
bewerkt. De activiteiten die uitgevoerd zijn om de metingen te bewerken voor de
uiteindelijke rapportage worden apart vastgelegd (de bewerking).

### Resultaat

Het resultaat geeft de waarden van de bepaalde parameters op bepaalde posities
in het sondetraject (conuspenetratietest resultaat), dan wel het verloop van de
waarde van gemeten parameters op één bepaalde positie in de tijd (dissipatietest
resultaat). Sommige parameters hebben betrekking op de positie van de meting,
maar de meeste parameters geven eigenschappen van de ondergrond weer.

###  Sondeersapparaat

Het sondeerapparaat is een typering van het apparaat dat bij het
sondeeronderzoek is gebruikt. Het belangrijkste onderdeel van het apparaat wordt
de sondeerconus genoemd en dat is het eigenlijke meetinstrument oftewel de
sonde. De sondeerconus bestaat uit twee functionele onderdelen, de kleefmantel
en de conuspunt. De conuspunt omvat niet alleen het kegelvormig uiteinde van de
sondeerconus maar ook het cilindrisch deel daar direct boven. De kleefmantel zit
daar weer boven. Voor elk van de gemeten parameters kan vóór en na het uitvoeren
van het sondeonderzoek de waarde worden afgelezen die het apparaat aangeeft
zonder belasting (nulmeting). De nulmetingen worden gebruikt om vast te stellen
of en in hoeverre het apparaat tijdens het sonderen aan betrouwbaarheid heeft
ingeboet.

### 4Aanvullend onderzoek

In sommige gevallen worden er in het veld aanvullend onderzoek gedaan. Het gaat
om waarnemingen die vaak met het blote oog worden gedaan. Wanneer de ondergrond
tot een bepaalde diepte wordt weggegraven voordat met het sondeonderzoek wordt
begonnen, wordt er een beschrijving van de weggehaalde lagen gemaakt
(verwijderde laag).
