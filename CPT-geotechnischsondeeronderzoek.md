Geotechnisch sondeeronderzoek
=============================

Inleiding
---------

De catalogus voor het geotechnisch sondeeronderzoek beschrijft de gegevens die
in de registratie ondergrond zijn opgenomen van sondeeronderzoek dat vanuit het
vakgebied van de geotechniek is uitgevoerd. In de geotechniek wordt
sondeeronderzoek routinematig en op gestandaardiseerde wijze uitgevoerd.
Sondeeronderzoek wordt sporadisch binnen andere vakgebieden uitgevoerd,
bijvoorbeeld in de bodemkunde, en dat onderzoek valt buiten het bereik van de
basisregistratie ondergrond.

### Geotechnisch sondeeronderzoek

Geotechnisch sondeeronderzoek wordt uitgevoerd in het kader van projecten in de
grond-, weg- en waterbouw en in de woning- en utiliteitsbouw. Het heeft tot doel
de opbouw en de eigenschappen van de ondergrond te onderzoeken om de locatie,
het ontwerp, de uitvoering of de toestand van bouwwerken te kunnen vaststellen.
Geotechnisch sondeeronderzoek is de formele naam die in de basisregistratie
ondergrond gebruikt wordt en de term verwijst naar een onderzoekstechniek die
gewoonlijk sonderen wordt genoemd. Geotechnisch sondeeronderzoek in de
basisregistratie ondergrond is het geheel van gegevens dat betrekking heeft op
een specifiek sondeeronderzoek dat op een specifieke locatie in Nederland is
uitgevoerd en dat door of onder de verantwoordelijkheid van een bepaalde
bronhouder is aangeleverd aan de registerbeheerder van de BRO en vervolgens
onder zijn verantwoordelijkheid in de registratie ondergrond is opgenomen. De
activiteiten van sondeeronderzoek omvatten in ieder geval het op locatie doen
van metingen met een sondeerapparaat en de uiteindelijke rapportage van de
resultaten aan de opdrachtgever.

### Sonderen

Sonderen is een manier van veldonderzoek die binnen het domein van de
geotechniek ontwikkeld is. Bij dit type onderzoek wordt een sondeerconus met
constante snelheid de grond ingedrukt en terwijl de conus naar beneden gaat,
worden quasi-continu waarnemingen gedaan aan fysieke grootheden. De techniek is
oorspronkelijk ontwikkeld om inzicht te krijgen in het dragend vermogen van de
ondergrond om op basis daarvan funderingen te ontwerpen. De grootheid die
daartoe gemeten werd en wordt, is de weerstand die de conus op de weg naar
beneden ondervindt. In de afgelopen decennia heeft de sondeertechniek zich sterk
ontwikkeld en inmiddels is het mogelijk routinematig een breed scala aan
grootheden te meten. De techniek wordt in Nederland overigens nog steeds in
hoofdzaak gebruikt voor het ontwerp van funderingen, maar de resultaten kunnen
ook veel breder worden gebruikt omdat zij in meer algemene zin inzicht geven in
de eigenschappen en de opbouw van de ondergrond.

Belangrijkste entiteiten
------------------------

### Geotechnisch sondeeronderzoek

Deze entiteit draagt de naam van het registratieobject zelf en bevat de gegevens
die het sondeeronderzoek identificeren en allerlei administratieve gegevens die
betrekking hebben op onder meer de herkomst van het onderzoek in de registratie.
Zo geeft het informatie over het doel waarvoor het onderzoek is uitgevoerd
(*kader inwinning*), en de grondslag voor de verplichting tot aanlevering
(*kader aanlevering*).

### Registratiegeschiedenis

De registratiegeschiedenis van een geotechnisch sondeeronderzoek geeft de
essentie van de geschiedenis van het object in de registratie ondergrond, de
zgn. formele geschiedenis. De registratiegeschiedenis vertelt bijvoorbeeld
wanneer een object is geregistreerd en of er na registratie correcties zijn
doorgevoerd.

### Sondeonderzoek

Het *sondeonderzoek* vormt de kern van het *geotechnisch sondeeronderzoek*. Het
is de typering van het geheel van activiteiten dat binnen het sondeeronderzoek
is uitgevoerd om met het *sondeerapparaat* de waarde van *bepaalde parameters*
te meten en die metingen voor de opdrachtgever tot een *resultaat te bewerken*.
De nauwkeurigheid van de gemeten parameters wordt impliciet verantwoord doordat
het geotechnisch sondeeronderzoek in zijn geheel aan een bepaalde norm voldoet.

Het *sondeonderzoek* koppelt de resultaten die eruit voortkomen aan het door de
sonde bemeten deel van de ondergrond (traject). Het sondeonderzoek bestaat
altijd uit het uitvoeren van een *conuspenetratietest*. De *conuspenetratietest*
kan één of meer keren onderbroken worden om een dissipatietest uit te voeren.
Dat is een ander type test, met een eigen resultaat. De meetresultaten worden
altijd bewerkt. De activiteiten die uitgevoerd zijn om de metingen te bewerken
voor de uiteindelijke rapportage worden apart vastgelegd (*de bewerking*).

### Resultaat

Het resultaat geeft de waarden van de bepaalde parameters op bepaalde posities
in het sondeertraject (*conuspenetratietest resultaat*), dan wel het verloop van
de waarde van gemeten parameters op één bepaalde positie in de tijd
(*dissipatietest resultaat*). Sommige parameters hebben betrekking op de positie
van de meting, maar de meeste parameters geven eigenschappen van de ondergrond
weer.

### Sondeerapparaat

Het *sondeerapparaat* is een typering van het apparaat dat bij het
sondeeronderzoek is gebruikt. Het belangrijkste onderdeel van het apparaat wordt
de sondeerconus genoemd en dat is het eigenlijke meetinstrument oftewel de
sonde. De sondeerconus bestaat uit twee functionele onderdelen, de kleefmantel
en de conuspunt. De conuspunt omvat niet alleen het kegelvormig uiteinde van de
sondeerconus maar ook het cilindrisch deel daar direct boven. De kleefmantel zit
daar weer boven. Voor de meeste gemeten parameters kan vóór en na het uitvoeren
van het sondeonderzoek de waarde worden afgelezen die het apparaat aangeeft
zonder belasting (*nulmeting*). De nulmetingen worden gebruikt om vast te
stellen of en in hoeverre het apparaat tijdens het sonderen aan betrouwbaarheid
heeft ingeboet.

### Aanvullend onderzoek

In sommige gevallen worden er in het veld aanvullend onderzoek gedaan. Het gaat
om waarnemingen die vaak met het blote oog worden gedaan. Wanneer de ondergrond
tot een bepaalde diepte wordt weggegraven voordat met het sondeonderzoek wordt
begonnen, wordt er een beschrijving van de weggehaalde lagen gemaakt
(*verwijderde laag*).
